---
name: คำพิพากษาของศาลฎีกา เรื่อง ความผิดต่อตำแหน่งหน้าที่ราชการ ความผิดต่อพระราชบัญญัติประกอบรัฐธรรมนูญว่าด้วยการป้องกันและปราบปรามการทุจริต ความผิดต่อพระราชบัญญัติว่าด้วยความผิดเกี่ยวกับการเสนอราคาต่อหน่วยงานของรัฐ (ชั้นไม่รับคำคู่ความ) [คดีหมายเลขดำที่ อม.อธ.3/2565 คดีหมายเลขแดงที่ อม.อธ. 5/2565 ระหว่าง คณะกรรมการป้องกันและปราบปรามการทุจริตแห่งชาติ โจทก์ นางสาวยิ่งลักษณ์ ชินวัตร ที่ 1 กับพวกรวม 6 คน จำเลย]
date: 2023-02-17
category: ฉบับกฤษฎีกา ประเภท ก
เล่ม: 140
ตอนที่: 11
source: https://ratchakitcha.soc.go.th/documents/140A011N0000000000500.pdf
---

(อม.35)
คําพิพากษาชั้นอุทธรณ์

คดีหมายเลขดําที่ อม.อธ. 3/2565
คดีหมายเลขแดงที่ อม.อธ. 5/2565

ในพระปรมาภิไธยพระมหากษัตริย์
ศาลฎีกา
วันที่ 20 เดือน ธันวาคม พุทธศักราช 2565

ระหว่าง

คณะกรรมการป้องกันและปราบปรามการทุจริตแห่งชาติ

โจทก์

นางสาวยิ่งลักษณ์ ชินวัตร ที่ 1
นายนิวัฒน์ธํารง บุญทรงไพศาล ที่ 2
นายสุรนันทน์ เวชชาชีวะ ที่ 3
บริษัทมติชน จํากัด (มหาชน) ที่ 4
บริษัทสยามสปอร์ต ซินดิเคท จํากัด (มหาชน) ที่ 5
นายระวิ โหลทอง ที่ 6

จําเลย

เรื่อง ความผิดต่อตําแหน่งหน้าที่ราชการ ความผิดต่อพระราชบัญญัติประกอบรัฐธรรมนูญว่าด้วย
การป้องกันและปราบปรามการทุจริต ความผิดต่อพระราชบัญญัติว่าด้วยความผิดเกี่ยวกับ
การเสนอราคาต่อหน่วยงานของรัฐ (ชั้นไม่รับคําคู่ความ)

โจทก์อุทธรณ์คัดค้านคําสั่งศาลฎีกาแผนกคดีอาญาของผู้ดํารงตําแหน่งทางการเมือง ลงวันที่
9 เดือน มีนาคม พุทธศักราช 2565 ศาลฎีการับวันที่ 20 เดือน พฤษภาคม พุทธศักราช 2565
โจทก์ฟ้องขอให้ลงโทษจําเลยที่ 1 ถึงที่ 3 ตามประมวลกฎหมายอาญา มาตรา 151
และมาตรา 157 พระราชบัญญัติประกอบรัฐธรรมนูญว่าด้วยการป้องกันและปราบปรามการทุจริต
พ.ศ. 2542 มาตรา 123/1 พระราชบัญญัติประกอบรัฐธรรมนูญว่าด้วยการป้องกันและปราบปรามการทุจริต
พ.ศ. 2561 มาตรา 192 พระราชบัญญัติว่าด้วยความผิดเกี่ยวกับการเสนอราคาต่อหน่วยงานของรัฐ
พ.ศ. 2542 มาตรา 12 และมาตรา 13 และจําเลยที่ 4 ถึงที่ 6 ตามประมวลกฎหมายอาญา
มาตรา 86, 151 และมาตรา 157 พระราชบัญญัติประกอบรัฐธรรมนูญว่าด้วยการป้องกัน
และปราบปรามการทุจริต พ.ศ. 2542 มาตรา 123/1 พระราชบัญญัติประกอบรัฐธรรมนูญว่าด้วยการป้องกัน
และปราบปรามการทุจริต พ.ศ. 2561 มาตรา 192 พระราชบัญญัติว่าด้วยความผิดเกี่ยวกับ
การเสนอราคาต่อหน่วยงานของรัฐ พ.ศ. 2542 มาตรา 4, 12 และมาตรา 13 นับโทษของจําเลยที่ 1
ต่อจากโทษของจําเลยในคดีอาญาหมายเลขแดงที่ อม. 211/2560 ของศาลฎีกาแผนกคดีอาญา
ของผู้ดํารงตําแหน่งทางการเมือง
ศาลฎีกาแผนกคดีอาญาของผู้ดํารงตําแหน่งทางการเมืองพิจารณาฟ้องแล้ววินิจฉัยว่า
คําฟ้องโจทก์ไม่ได้บรรยายองค์ประกอบให้เห็นว่าจําเลยที่ 1 ถึงที่ 3 เป็นเจ้าพนักงานผู้มีหน้าที่ซื้อ
ทํา จัดการ หรือรักษาทรัพย์อย่างไร กรณีถือว่าฟ้องโจทก์ไม่ได้บรรยายโดยแจ้งชัด ซึ่งสาระสําคัญ
เป็นฟ้องที่ไม่ครบองค์ ประกอบของความผิดตามประมวลกฎหมายอาญา มาตรา 151 จึงเป็นฟ้อง
ที่ไม่ชอบด้วยประมวลกฎหมายวิธีพิจารณาความอาญา มาตรา 158 (5) ประกอบพระราชบัญญัติ
ประกอบรัฐธรรมนูญว่าด้วยวิธีพิจารณาคดีอาญาของผู้ดํารงตําแหน่งทางการเมือง พ.ศ. 2560 มาตรา 8 วรรคสาม
และเป็นกรณีที่ไม่อาจสั่งให้โจทก์แก้ฟ้องที่ขาดองค์ประกอบความผิดให้เป็นฟ้องที่ครบองค์ประกอบความผิดได้
จึงมีคําสั่งไม่ประทับรับฟ้องข้อหาตามประมวลกฎหมายอาญา มาตรา 151 ส่วนข้อหาอื่นให้ประทับรับฟ้อง
โจทก์อุทธรณ์ต่อที่ประชุมใหญ่ศาลฎีกา
องค์คณะวินิจฉัยอุทธรณ์พิเคราะห์อุทธรณ์ของโจทก์ และคําแก้อุทธรณ์ของจําเลยทั้งหกแล้ว
เห็นสมควรหยิบยกปัญหาข้อกฎหมายขึ้นวินิจฉัยเสียก่อนว่า โจทก์มีสิทธิอุทธรณ์โต้แย้งคําสั่งไม่ประทับ
ฟ้องข้อหาตามประมวลกฎหมายอาญา มาตรา 151 ของศาลฎีกาแผนกคดีอาญาของผู้ดํารงตําแหน่ง
ทางการเมืองหรือไม่ องค์คณะวินิจฉัยอุทธรณ์โดยมติที่ประชุมใหญ่ศาลฎีกา เห็นว่า รัฐธรรมนูญ
แห่งราชอาณาจักรไทย มาตรา 195 วรรคสี่ บัญญัติว่า คําพิพากษาของศาลฎีกาแผนกคดีอาญา
ของผู้ดํารงตําแหน่งทางการเมือง ให้อุทธรณ์ต่อที่ประชุมใหญ่ศาลฎีกาได้ภายในสามสิบวันนับแต่วันที่
ศาลฎีกาแผนกคดีอาญาของผู้ดํารงตําแหน่งทางการเมืองมีคําพิพากษา และพระราชบัญญัติประกอบรัฐธรรมนูญ
ว่าด้วยวิธีพิจารณาคดีอาญาของผู้ดํารงตําแหน่งทางการเมือง พ.ศ. 2560 มาตรา 60 บัญญัติว่า
คําพิพากษาของศาลให้อุทธรณ์ต่อที่ประชุมใหญ่ศาลฎีกาได้ภายในสามสิบวันนับแต่วันที่ศาลมีคําพิพากษา
การที่ศาลฎีกาแผนกคดีอาญาของผู้ดํารงตําแหน่งทางการเมืองตรวจฟ้องโจทก์แล้วมีคําสั่งไม่ประทับฟ้องข้อหา
ตามประมวลกฎหมายอาญา มาตรา 151 โดยให้เหตุผลว่าฟ้องโจทก์ไม่ได้บรรยายองค์ประกอบความผิด
ให้เห็นว่าจําเลยที่ 1 ถึงที่ 3 เป็นเจ้าพนักงานผู้มีหน้าที่ซื้อ ทํา จัดการ หรือรักษาทรัพย์อย่างไร
กรณีถือว่าฟ้องโจทก์ไม่ได้บรรยายโดยแจ้งชัดซึ่งสาระสําคัญและถือว่าเป็นฟ้องที่ไม่ครบองค์ประกอบความผิด
จึงเป็นฟ้องที่ไม่ชอบด้วยประมวลกฎหมายวิธีพิจารณาความอาญา มาตรา 158 (5) ประกอบพระราชบัญญัติ
ประกอบรัฐธรรมนูญว่าด้วยวิธี พิจารณาคดีอาญาของผู้ดํารงตําแหน่งทางการเมือง พ.ศ. 2560
มาตรา 8 วรรคสาม นั้น คําสั่งไม่ประทับฟ้องเพราะเหตุว่าฟ้องขาดองค์ประกอบความผิดดังกล่าว
มีผลเป็นการพิพากษายกฟ้องในความผิดข้อหาดังกล่าว จึงเป็นการวินิจฉัยชี้ขาดคดีในรูปแบบของคําสั่ง
ซึ่งมีผลเช่นเดียวกับคําพิพากษาตามที่รัฐธรรมนูญแห่งราชอาณาจักรไทย มาตรา 195 วรรคสี่
และพระราชบัญญัติประกอบรัฐธรรมนูญว่าด้วยวิธีพิจารณาคดีอาญาของผู้ดํารงตําแหน่งทางการเมือง
พ.ศ. 2560 มาตรา 60 บัญญัติให้คู่ความมีสิทธิยื่นอุทธรณ์ต่อที่ประชุมใหญ่ศาลฎีกาได้ โจทก์จึงมีสิทธิอุทธรณ์
โต้แย้งคําสั่งไม่ประทับฟ้องข้อหาตามประมวลกฎหมายอาญา มาตรา 151 ของศาลฎีกาแผนกคดีอาญา
ของผู้ดํารงตําแหน่งทางการเมืองได้
มีปัญหาต้องวินิจฉัยตามอุทธรณ์ของโจทก์เพียงประการเดียวว่า โจทก์บรรยายฟ้องจําเลยที่ 1
ถึงที่ 3 ครบองค์ประกอบความผิดตามประมวลกฎหมายอาญา มาตรา 151 หรือไม่ โจทก์อุทธรณ์ว่า
โจทก์บรรยายฟ้องข้อ 1 หน้า 2 ข้อ 3.2 หน้า 9 และข้อ 3.3 หน้า 11 และ 14 ว่า จําเลยที่ 1
ในฐานะนายกรัฐมนตรีมีอํานาจอนุมัติเห็นชอบให้ส่วนราชการใช้เงินงบกลางในวงเงินเกิน 10 ล้านบาท
จึงเป็นผู้มีหน้าที่โดยตรงในการจัดการทรัพย์ คือ เงินงบกลางซึ่งเป็นงบประมาณแผ่นดิน จําเลยที่ 1
ใช้ดุลพินิจบิดผันอํานาจสั่งอนุมัติให้ใช้เงินงบกลาง 40 ล้านบาท เพื่อเป็นค่าใช้จ่ายในโครงการ
ROADSHOW ที่จังหวัดหนองคายและจังหวัดนครราชสีมา ตามที่จําเลยที่ 1 ถึงที่ 3 ร่วมกันกําหนด
ตัวจําเลยที่ 4 และที่ 5 ให้เป็นผู้รับจ้างไว้ล่วงหน้าโดยมิชอบด้วยกฎหมาย เป็นกรณีที่จําเลยที่ 1
ได้เอาอํานาจในฐานะผู้มีหน้าที่จัดการทรัพย์อันเป็นเงินงบกลางดังกล่าวไปใช้เกี่ยวกับการดําเนินโครงการ
ROADSHOW โดยทุจริต เป็นเหตุให้เกิดความเสียหายแก่สํานักเลขาธิการนายกรัฐมนตรีและสํานักงบประมาณ
ฟ้องโจทก์จึงได้บรรยายโดยแจ้งชัดว่าจําเลยที่ 1 เป็นเจ้าพนักงานผู้มีหน้าที่ซื้อ ทํา จัดการ หรือรักษาทรัพย์ใด
ใช้อํานาจในตําแหน่ง โดยทุจริต อันเป็นการเสียหายแก่รัฐ จึงเป็นฟ้องที่ครบองค์ประกอบความผิด
ตามประมวลกฎหมายอาญา มาตรา 151 แล้ว สําหรับจําเลยที่ 2 และที่ 3 โจทก์บรรยายฟ้องข้อ 1
หน้า 3 ข้อ 3.4 หน้า 18 และข้อ 3.5 หน้า 20 ว่า จําเลยที่ 2 ในฐานะรองนายกรัฐมนตรี
ผู้กํากับดูแลสํานักเลขาธิการนายกรัฐมนตรีมีอํานาจอนุมัติสั่งจ้างในการดําเนินการโครงการ ROADSHOW
โดยวิธีพิเศษตามระเบียบสํานักนายกรัฐมนตรีว่าด้วยการพัสดุ พ.ศ. 2535 และที่แก้ไขเพิ่มเติม
ข้อ 66 และจําเลยที่ 3 ในฐานะเลขาธิการนายกรัฐมนตรี ซึ่งเป็นผู้บังคับบัญชาของข้าราชการ
ในสังกัดสํานักเลขาธิการนายกรัฐมนตรี จําเลยที่ 2 และที่ 3 จึงเป็นเจ้าพนักงานผู้มีหน้าที่โดยตรง
ในการจัดการงบประมาณแผ่นดินจํานวน 240 ล้านบาท เพื่อนํามาใช้ในการจัดทําโครงการ
ROADSHOW แล้วจําเลยที่ 2 และที่ 3 ใช้อํานาจเกี่ยวกับการอนุมัติในหลักการและอนุมัติจัดจ้าง
จําเลยที่ 4 และที่ 5 โดยจําเลยที่ 3 ได้ลงนามเห็นชอบตามบันทึกของคณะกรรมการจัดจ้างโดยวิธีพิเศษ
เห็นควรจ้าง และลงนามในบันทึกเสนอจําเลยที่ 2 ผู้มีอํานาจอนุมัติให้สั่งจ้างโดยวิธีพิเศษ
เพื่อขออนุมัติให้จ้างจําเลยที่ 4 ที่จังหวัดหนองคายและจังหวัดนครราชสีมา และอนุมัติให้จ้างจําเลยที่ 4
และที่ 5 อีก 10 จังหวัดที่เหลือ ซึ่งทั้ง 2 กรณี จําเลยที่ 2 ได้ใช้อํานาจอนุมัติตามที่จําเลยที่ 3 เสนอ
อันเป็นการใช้อํานาจในตําแหน่งโดยทุจริต เพื่อแสวงหาประโยชน์ที่มิควรได้โดยชอบด้วยกฎหมาย
แก่จําเลยที่ 4 และที่ 5 ฟ้องโจทก์ได้บรรยายโดยแจ้งชัดถึงการกระทําทั้งหลายของจําเลยที่ 2 และที่ 3
ว่า เป็นเจ้าพนักงานผู้มีหน้าที่ซื้อ ทํา จัดการ หรือรักษาทรัพย์ใด ๆ โดยใช้อํานาจในตําแหน่งโดยทุจริต
อันเป็นการเสียหายแก่รัฐ ครบองค์ประกอบความผิดตามประมวลกฎหมายอาญา มาตรา 151 แล้ว
อีกทั้งคําฟ้องย่อมรวมถึงเอกสารท้ายฟ้องและสํานวนการไต่สวนข้อเท็จจริงของคณะกรรมการป้องกัน
และปราบปรามการทุจริตซึ่งกฎหมายบัญญัติให้โจทก์ส่งสํานวนการไต่สวนดังกล่าวต่อศาลเพื่อใช้เป็นหลัก
ในการพิจารณาตามพระราชบัญญัติประกอบรัฐธรรมนูญว่าด้วยวิธีพิจารณาคดีอาญาของผู้ดํารงตําแหน่งทางการเมือง
พ.ศ. 2560 มาตรา 6 วรรคสอง และมาตรา 26 วรรคสอง ศาลย่อมต้องพิจารณาคําฟ้อง
โดยนําเอกสารท้ายฟ้องและสํานวนการไต่สวนข้อเท็จจริงดังกล่าวมาพิจารณาประกอบการพิจารณาคําฟ้องด้วย
องค์คณะวินิจฉัยอุทธรณ์เสียงข้างมาก เห็นว่า ความผิดตามประมวลกฎหมายอาญา มาตรา 151
เจ้าพนักงานผู้กระทําต้องมีหน้าที่ซื้อ ทํา จัดการ หรือรักษาทรัพย์ใด ๆ แล้วใช้อํานาจในตําแหน่ง
โดยทุจริต แสวงหาประโยชน์ที่มิควรได้โดยชอบด้วยกฎหมายจากตัวทรัพย์นั้น โดยมิได้เอาทรัพย์ไป
มิใช่เพียงแต่มีหน้าที่เกี่ยวข้องกับตัวทรัพย์นั้น เท่านั้น ฟ้องโจทก์คงบรรยายขอให้ลงโทษจําเลยที่ 1
ในฐานะนายกรัฐมนตรีซึ่งมีอํานาจกํากับทั่วไปซึ่งการบริหารราชการแผ่นดิน ตามพระราชบัญญัติ
ระเบียบบริหารราชการแผ่นดิน พ.ศ. 2534 และที่แก้ไขเพิ่มเติม และเป็นผู้มีอํานาจอนุมัติเห็นชอบ
ให้ส่วนราชการใช้เงินงบกลางในวงเงินเกิน 10 ล้านบาท สําหรับจําเลยที่ 2 และที่ 3 โจทก์บรรยายฟ้อง
ขอให้ลงโทษจําเลยที่ 2 ในฐานะรองนายกรัฐมนตรีผู้มีอํานาจสั่งอนุญาตหรืออนุมัติให้สํานักเลขาธิการนายกรัฐมนตรี
หรือข้าราชการหรือผู้ปฏิบัติงานในส่วนสํานักเลขาธิการนายกรัฐมนตรีปฏิบัติราชการได้ตามกฎหมาย
มีอํานาจอนุมัติให้สั่งจ้างตามระเบียบสํานักนายกรัฐมนตรีว่าด้วยการพัสดุ พ.ศ. 2535 และที่แก้ไขเพิ่มเติม
ข้อ 66 กับบรรยายฟ้องขอให้ลงโทษจําเลยที่ 3 ในฐานะเลขาธิการนายกรัฐมนตรีซึ่งเป็นผู้บังคับบัญชา
ของข้าราชการในสังกัดสํานักเลขาธิการนายกรัฐมนตรีรับผิดชอบในการปฏิบัติราชการขึ้นตรงต่อ
นายกรัฐมนตรี มีอํานาจหน้าที่ในการเผยแพร่ และประชาสัมพันธ์นโยบาย ยุทธศาสตร์ และผลงานรัฐบาล
เสนอความเห็น เพื่อสั่งการของนายกรัฐมนตรี รองนายกรัฐมนตรี ปฏิบัติการอื่น ใดตามที่กฎหมาย
ให้เป็นอํานาจหน้าที่ของสํานักเลขาธิการนายกรัฐมนตรีหรือตามที่นายกรัฐมนตรี หรือคณะรัฐมนตรีมอบหมาย
เห็นได้ว่าสถานะความเป็นเจ้าพนักงานของจําเลยที่ 1 ถึงที่ 3 ตามที่โจทก์บรรยายในฟ้องนั้น
ไม่ได้เป็นเจ้าพนักงานผู้มีหน้าที่ซื้อ ทํา จัดการ หรือรักษาทรัพย์ใดๆ ส่วนที่โจทก์อุทธรณ์ว่า
ศาลต้องนําเอกสารท้ายฟ้องและสํานวนการไต่สวนของคณะกรรมการ ป.ป.ช. มาพิจารณาประกอบคําฟ้องด้วยนั้น
องค์คณะวินิจฉัยอุทธรณ์เห็นว่า การพิจารณาว่าคําฟ้องของโจทก์ครบองค์ประกอบความผิดหรือไม่
ต้องพิจารณาจากคําฟ้องโจทก์เท่านั้น ส่วนเอกสารท้ายฟ้องแม้เป็นส่วนหนึ่งของคําฟ้องก็เป็นเพียงส่วนแสดง
ข้อเท็จจริงและรายละเอียดเท่านั้น ไม่อาจนําเอกสารท้ายฟ้องมาพิจารณาประกอบกับคําฟ้องเพื่อให้ฟ้องที่ขาด
องค์ประกอบความผิดเป็นฟ้องที่ครบองค์ประกอบความผิดดังที่โจทก์อุทธรณ์ สําหรับสํานวนการไต่สวน
ของคณะกรรมการ ป.ป.ช. นั้น ตามพระราชบัญญัติประกอบรัฐธรรมนูญว่าด้วยวิธีพิจารณาคดีอาญา
ของผู้ดํารงตําแหน่งทางการเมือง พ.ศ. 2560 มาตรา 26 วรรคสอง บัญญัติว่า “ภายใต้บังคับ
มาตรา 27 ในวันยื่นฟ้องให้จําเลยมาหรือคุมตัวมาศาล และให้โจทก์ส่งสํานวนการไต่สวน
ของคณะกรรมการ ป.ป.ช. หรือคณะผู้ไต่สวนอิสระ แล้วแต่กรณี พร้อมสําเนาอิเล็กทรอนิกส์ต่อศาล
เพื่อใช้เป็นหลักในการพิจารณาและรวมไว้ในสํานวน ทั้งนี้ ศาลอาจไต่สวนหาข้อเท็จจริงและพยานหลักฐาน
เพิ่มเติมได้ตามที่เห็นสมควร” โดยในมาตรา 26 วรรคหนึ่ง ยังคงบัญญัติให้เป็นหน้าที่โจทก์ต้องบรรยายฟ้อง
ให้มีข้อความตามที่บัญญัติไว้ในมาตรา 158 แห่งประมวลกฎหมายวิธีพิจารณาความอาญา
แสดงให้เห็นว่าสํานวนการไต่สวนของคณะกรรมการ ป.ป.ช. พร้อมสําเนาอิเล็กทรอนิกส์เป็นเพียงเอกสารประกอบ
ในสํานวนที่โจทก์ต้องนํามาส่งศาลในวันที่ยื่นฟ้องนอกเหนือจากคําฟ้อง เพื่อให้ศาลใช้สํานวนการไต่สวน
ของคณะกรรมการ ป.ป.ช. พร้อมสําเนาอิเล็กทรอนิกส์เป็นหลักในการพิจารณาไต่สวนหาข้อเท็จจริงเพิ่มเติม
ตามที่เห็นสมควร อันเป็นการดําเนินกระบวนพิจารณาอีกชั้นหนึ่งต่างหาก จากการพิจารณาตรวจรับคําฟ้อง
จึงไม่อาจนําสํานวนการไต่สวนของคณะกรรมการ ป.ป.ช. มาพิจารณาประกอบคําฟ้องเพื่อให้ฟ้องที่ขาด
องค์ประกอบความผิดเป็นฟ้องที่ครบองค์ประกอบความผิดดังที่โจทก์อุทธรณ์ ที่ศาลฎีกาแผนกคดีอาญา
ของผู้ดํารงตําแหน่งทางการเมืองมีคําสั่งไม่ประทับฟ้องในข้อหานี้มานั้นชอบแล้ว อุทธรณ์ของโจทก์ฟังไม่ขึ้น

พิพากษายืน.

นายอธิคม อินทุภูติ
นายสมเกียรติ ตั้งสกุล
นางสุวิชา นาควัชระ
นายอําพันธ์ สมบัติสถาพรกุล
นายสาคร ตั้งวรรณวิบูลย์
นายยงยุทธ แสงรุ่งเรือง
นายชลิต กฐินะสมิต
นางกาญจนา ชัยคงดี
นายสุทิน นาคพงศ์
