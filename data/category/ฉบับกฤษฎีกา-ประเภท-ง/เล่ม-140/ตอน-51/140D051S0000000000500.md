---
name: ประกาศกรมปศุสัตว์ เรื่อง ชะลอการนำเข้าหรือนำผ่านราชอาณาจักรซึ่งสัตว์ปีกหรือซากสัตว์ปีก จากไต้หวัน พ.ศ. 2566
date: 2023-03-07
category: ฉบับกฤษฎีกา ประเภท ง
เล่ม: 140
ตอนที่: 51
source: https://ratchakitcha.soc.go.th/documents/140D051S0000000000500.pdf
---
ประกาศกรมปศุสัตว์
เรื่อง ชะลอการนำเข้าหรือนำผ่านราชอาณาจักรซึ่งสัตว์ปีกหรือซากสัตว์ปีก จากไต้หวัน 
พ.ศ. 2566

สืบเนื่องจากประกาศกรมปศุสัตว์ ชะลอการนำเข้าหรือนำผ่านราชอาณาจักรซึ่งสัตว์ปีกหรือซากสัตว์ปีก จากไต้หวัน พ.ศ. 2566 ลงวันที่ 8 พฤศจิกายน 2565 ประกาศในราชกิจจานุเบกษา เมื่อวันที่ 11 พฤศจิกายน 2565 มีผลใช้บังคับได้เป็นเวลาเก้าสิบวันนับตั้งแต่วันที่ 13 พฤศจิกายน 2565 นั้น ได้สิ้นสุดการใช้บังคับในวันที่ 10 กุมภาพันธ์ 2566 แต่อย่างไรก็ตาม ยังมีการรายงาน การระบาดของโรคไข้หวัดนกสายพันธุ์รุนแรง (Highly Pathogenic Avian Influenza : HPAI) ชนิด H5N1 ในพื้นที่ของไต้หวัน จากองค์การสุขภาพสัตว์โลก (World Organisation for Animal Health : WOAH)  ซึ่งโรคระบาดสัตว์ดังกล่าวสามารถแพร่กระจายไปอย่างกว้างขวางได้ โดยมีสาเหตุสำคัญมาจากการเคลื่อนย้ายสัตว์ป่วยหรือสัตว์ที่เป็นพาหะนำโรคหรือซากของสัตว์ซึ่งป่วยหรือตาย โดยโรคระบาดสัตว์ดังกล่าวไปยังท้องที่ต่าง ๆ และเพื่อเป็นการป้องกันไม่ให้โรคระบาดสัตว์ดังกล่าวแพร่กระจายเข้ามา ซึ่งจะส่งผลกระทบต่อการเลี้ยงสัตว์ปีกและสุขภาพของประชาชนในประเทศ

อาศัยอำนาจตามความในมาตรา 6 วรรคหนึ่ง และมาตรา 33 แห่งพระราชบัญญัติโรคระบาดสัตว์ พ.ศ. 2558 อธิบดีกรมปศุสัตว์ จึงออกประกาศไว้ ดังต่อไปนี้

ข้อ 1 ให้ชะลอการนำเข้าหรือนำผ่านราชอาณาจักรซึ่งสัตว์ปีกและซากสัตว์ปีก ยกเว้น ขนสัตว์ปีก ที่มาจากแหล่งผลิตที่ได้รับการตรวจรับรองจากกรมปศุสัตว์ และผ่านกระบวนการทำลาย เชื้อโรคไข้หวัดนกตามที่ระบุในคำแนะนำขององค์การสุขภาพสัตว์โลก (WOAH) Terrestrial Animal Health Code หัวข้อ 10.4.22 และหัวข้อ 10.4.23 ที่มีแหล่งกำเนิดจากไต้หวัน ด้วยวิธีใดวิธีหนึ่ง ดังนี้
- ก. ล้างและอบแห้งที่อุณหภูมิ 100 องศาเซลเซียส เป็นเวลา 30 นาที หรือ
- ข. รมควันด้วยฟอร์มาลิน (10% ฟอร์มาลดีไฮด์) เป็นเวลา 8 ชั่วโมง หรือ
- ค. ฉายรังสีด้วยขนาด 20 กิโลเกรย์

ข้อ 2 ประกาศฉบับนี้ให้มีผลใช้บังคับได้เป็นเวลาเก้าสิบวันนับตั้งแต่วันถัดจากวันประกาศในราชกิจจานุเบกษาเป็นต้นไป

ประกาศ ณ วันที่ 20 กุมภาพันธ์ พ.ศ. 2566
สมชวน รัตนมังคลานนท์
อธิบดีกรมปศุสัตว์