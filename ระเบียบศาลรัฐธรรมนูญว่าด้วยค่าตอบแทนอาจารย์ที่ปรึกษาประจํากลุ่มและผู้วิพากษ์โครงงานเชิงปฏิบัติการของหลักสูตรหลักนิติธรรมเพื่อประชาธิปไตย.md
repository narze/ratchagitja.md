---
name: "ระเบียบศาลรัฐธรรมนูญว่าด้วยค่าตอบแทนอาจารย์ที่ปรึกษาประจํากลุ่มและผู้วิพากษ์โครงงานเชิงปฏิบัติการของหลักสูตรหลักนิติธรรมเพื่อประชาธิปไตย พ.ศ. 2566"
date: "2024-02-15"
category: "ฉบับกฤษฎีกา ประเภท ก"
เล่ม: 140
ตอนที่: 10
source: "https://ratchakitcha.soc.go.th/documents/140A010N0000000000300.pdf"
---

# ระเบียบศาลรัฐธรรมนูญ ว่าด้วยค่าตอบแทนอาจารย์ที่ปรึกษาประจํากลุ่มและผู้วิพากษ์โครงงานเชิงปฏิบัติการ ของหลักสูตรหลักนิติธรรมเพื่อประชาธิปไตย พ.ศ. 2566

ด้วยหลักสูตรหลักนิติธรรมเพื่อประชาธิปไตย (นธป.) ได้กําหนดให้ผู้เข้ารับการศึกษาอบรม
ในแต่ละกลุ่มต้องจัดทําโครงงานเชิงปฏิบัติการและนําเสนอโครงงานดังกล่าวต่อสาธารณะ โดยมีอาจารย์
ที่ปรึกษาประจํากลุ่มเป็นผู้ให้คําแนะนําในการดําเนินการ และมีผู้วิพากษ์โครงงานเชิงปฏิบัติการ
เป็นผู้ให้ความเห็น ข้อสังเกต และข้อเสนอแนะโครงงาน จึงสมควรให้มีระเบียบว่าด้วยค่าตอบแทน
แก่บุคคลดังกล่าว
อาศัยอํานาจตามความในมาตรา 6 วรรคหนึ่ง (7) แห่งพระราชบัญญัติสํานักงานศาลรัฐธรรมนูญ
พ.ศ. 2542 คณะตุลาการศาลรัฐธรรมนูญจึงออกระเบียบไว้ ดังต่อไปนี้

ข้อ 1 ระเบียบนี้เรียกว่า “ระเบียบศาลรัฐธรรมนูญว่าด้วยค่าตอบแทนอาจารย์ที่ปรึกษา
ประจํากลุ่มและผู้วิพากษ์โครงงานเชิงปฏิบัติการของหลักสูตรหลักนิติธรรมเพื่อประชาธิปไตย พ.ศ. 2566”

ข้อ 2 ระเบียบนี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป

ข้อ 3 ในระเบียบนี้

“อาจารย์ที่ปรึกษาประจํากลุ่ม” หมายความว่า บุคคลที่ได้รับการแต่งตั้งจากประธานศาลรัฐธรรมนูญให้เป็นอาจารย์ที่ปรึกษาประจํากลุ่มผู้เข้ารับการศึกษาอบรมหลักสูตรหลักนิติธรรม เพื่อประชาธิปไตยรุ่นใดรุ่นหนึ่ง

“ผู้วิพากษ์โครงงานเชิงปฏิบัติการ” หมายความว่า บุคคลที่ได้รับการแต่งตั้งจากประธาน
ศาลรัฐธรรมนูญให้เป็นผู้วิพากษ์โครงงานเชิงปฏิบัติการของหลักสูตรหลักนิติธรรมเพื่อประชาธิปไตย รุ่นใดรุ่นหนึ่ง

ข้อ 4 ให้อาจารย์ที่ปรึกษาประจํากลุ่มและผู้วิพากษ์โครงงานเชิงปฏิบัติการของหลักสูตร
หลักนิติธรรมเพื่อประชาธิปไตย ได้รับค่าตอบแทนในอัตรา ดังต่อไปนี้

- (1) ค่าตอบแทนอาจารย์ที่ปรึกษาประจํากลุ่มพบผู้เข้ารับการศึกษาอบรม จํานวนไม่เกิน
  คนละ 1,000 บาทต่อครั้ง (ไม่เกิน 3 ครั้งต่อกลุ่ม)

- (2) ค่าตอบแทนอาจารย์ที่ปรึกษาประจํากลุ่มเมื่อโครงงานเชิงปฏิบัติการฉบับสมบูรณ์
  ได้รับการอนุมัติแล้ว จํานวนไม่เกิน 10,000 บาทต่อกลุ่ม

- (3) ค่าตอบแทนผู้วิพากษ์โครงงานเชิงปฏิบัติการ จํานวนไม่เกินคนละ
  4,000 บาทต่อครั้ง (ไม่เกิน 1 ครั้งต่อวัน)

ข้อ 5 ให้ประธานศาลรัฐธรรมนูญเป็นผู้รักษาการตามระเบียบนี้ มีอํานาจวินิจฉัยปัญหา
เกี่ยวกับการปฏิบัติตามระเบียบนี้

ประกาศ ณ วันที่ 27 มกราคม พ.ศ. 2566

วรวิทย์ กังศศิเทียม

ประธานศาลรัฐธรรมนูญ

### อ้างอิง

- [ระเบียบศาลรัฐธรรมนูญ ว่าด้วยค่าตอบแทนอาจารย์ที่ปรึกษาประจํากลุ่มและผู้วิพากษ์โครงงานเชิงปฏิบัติการ ของหลักสูตรหลักนิติธรรมเพื่อประชาธิปไตย พ.ศ. 2566](https://ratchakitcha.soc.go.th/documents/140A010N0000000000300.pdf)
